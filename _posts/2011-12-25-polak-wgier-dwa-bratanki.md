---
layout: post
title: Polak, Węgier, dwa bratanki
created: 1324848657
comments: true
categories: [scotland]
---
Ez az utolsó éjszakám idén a skóciai otthonomban, holnap este irány Edinburgh Airport és ott fogom megvárni a reggeli repülőt haza. Már nagyon várom, hogy a családommal lehessek és előkészíthessem az utukat ide. Mielőtt indulok, néhány dolgot el kell intézni: elzárni a vizet, az olajat a fűtésről és lekapcsolni a fűtést. Ez egy nagyon hasznos dolog itt, hogy minden egyes konnektor külön lekapcsolható. Fel kell hívnom a Property Managert, mert előző alkalommal még nem volt itteni bankszámlám, amiről vonhatták volna a bérleti díjat. Remélem, hogy dolgoznak holnap, mert ha nem, csak Magyarországról tudom felhívni januárban.

A karácsonyt Alistair családjával töltöttem és többet tanultam angolul két nap alatt, mint itthon valaha is. Alistair a Healthy Websites CEO, tehát a főnököm. Nagyon sokat segített és itthon ugyanezt a helyzetet, hogy egy főnök meghívjon magához karácsonyra, elképzelhetetlennek tartom. Cserébe megszereltem a felesége biciklijén a féket és kicseréltem a kandalló összetört ablakát. „Benefits of a small office :)” Meglepő, hogy  itt a karácsonyt 25-én ünnepelik és 24-én még nyitva van az összes bolt, járnak a buszok, tehát egy nappal el vannak csúszva, 26-a például hétfő lesz és banki munkaszünet, a buszok vasárnapi menetrend szerint járnak majd (ha szerencsém lesz, járnak majd) Sikerült felfrissítenem lengyel tudásomat is:

„Polak, Węgier, dwa bratanki, i do szabli, i do szklanki.”

Sajnos a társaság lengyel tagjai nem tudták ezt elismételni magyarul, de talán majd legközelebb. Azért mielőtt elindultam, nekem is meg kellett nézni a <a href="http://hu.wikipedia.org/wiki/Lengyel,_magyar_%E2%80%93_k%C3%A9t_j%C3%B3_bar%C3%A1t">wikipédián</a>. Kiegyeztünk abban, hogy a magyar nyelv nagyon nehéz.

Tetszik, hogy természetes a vacsora előtt az áldás és a templom pedig tele volt vasárnap. Másik meglepetés az volt, amikor egy anyuka elkezdett szoptatni a vacsoránál. Teljesen diszkrét volt, nem lehetett látni semmit, de ez itthon elképzelhetetlen és ezek után a magyar prűdséget tartom hibásnak, egészséges és természetes dolog az étkezés. Szerintem elbújni ezzel a hálószobába vagy mellékhelységbe nem a legjobb gyakorlat. Egyszerűen tudni kell diszkréten csinálni.

Holnap délután még megyek dolgozni és az utolsó busszal indulok a reptérre Glasgow-ból. Az irodában ugyan senki sem lesz, de le akarok zárni néhány ticket-et, hogy az új évben teljesen az új feladatokra tudjak koncentrálni. Szeretném megtartani a kialakult képet rólam, hogy jó munkaerő vagyok és a legjobb választás ennek a kicsi cégnek. Nekem pedig óriási szerencse, hogy rátaláltam. Apró érdekesség, hogy az önkormányzat itt támogatja a kisvállalkozásokat, például nyáron megyünk majd egy un. <a href="http://www.magento-developers-paradise.com/">Magento Developers Paradise</a> konferenciára, aminek a költségeit 100%-ban téríti majd. Miért? Mert élénkíti a gazdaságot, ha többet keresek, mivel ha többet keresek, többet költök majd a zöldségesnél, a benzinkúton, tehát előbb-utóbb ennek az ibizai nyaralásnak a South Lanarkshire Council felé is lesz megtérülése amellett, hogy ezek a vállalkozások is gyarapodnak némi humán tőkével, tehát a szolgáltatás minősége is javul majd. És itt törött össze a szívem, hogy miért nem lehet ezt megcsinálni Magyarországon ahelyett, hogy a kisvállalkozásokat még jobban megadóztatják?
