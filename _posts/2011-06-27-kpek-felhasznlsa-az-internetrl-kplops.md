---
layout: post
title: Képek felhasználása az internetről. Képlopás?
created: 1309199651
comments: true
categories: [jog]
---
A Google képkeresőjét használva rengeteg képet találni az interneten. Ezek szerzői jogai csak nagyon kevés esetben egyértelműek. Vajon fel lehet-e ezeket használni saját weboldalunkon vagy sem? A kérdés megválaszolása nem egyszerű, hiszen a jog szerint a fotók szerzői joga azé, aki a fényképet készítette. De mi van akkor, ha a készítő kiléte nem állapítható meg? Nem létezik erre bírósági precedens és még ha létezne is, Magyarországon nem létezik a precedens értékű ítélet fogalma. Azért is kényes kérdés ez, mert sokszor ezek a képek valós személyeket ábrázolnak.

A közösségi oldalakról vett képekről egyértelműen megállapítható, hogy azé, aki a képet feltöltötte, a gazdája általában a fotós is. Ezt felhasználni csak közéleti személyek esetén lehet.

Rengeteg weboldallal találkoztam viszont, ahol a képekről egyáltalán nem deríthető ki, hogy honnan származik. Jellemzően magyar oldalak ezek. Nem tudom miért, de angol nyelvterületen erre sokkal jobban ügyelnek. Talán azért, mert ott a fotózásnak komolyabb kultusza van. Nézzük a magyar jogi szabályozás ide vonatkozó részeit:

1999. évi LXXVI. törvény a szerzői jogról (szemelvények)

1. § (1) Ez a törvény védi az irodalmi, tudományos és művészeti alkotásokat.

1. § (2) Szerzői jogi védelem alá tartozik - függetlenül attól, hogy e törvény megnevezi-e - az irodalom, a tudomány és a művészet minden alkotása.

4. § (1) A szerzői jog azt illeti, aki a művet megalkotta (szerző).

9. § (1) A szerzőt a mű létrejöttétől kezdve megilleti a szerzői jogok - a személyhez fűződő és a vagyoni jogok - összessége.

94. § (2) A szerzői jog megsértése esetén a polgári jogi felelősség szabályai szerint kártérítés jár. Kártérítésre alap az is, ha a szerző személyhez fűződő jogait megsértik.

De mi van a weben véletlenszerűen szétszórt, legtöbbször rossz minőségű képekkel, amikor a szerző kiléte nem állapítható meg? Vajon ha a járdán találunk néhány méterenként egy elejtett fényképet, az ugyanabba a besorolásba tartozik, mint a weben talált kép?

Az újságírásban szokás a forrásmegjelölés, az interneten ez nem kötelező, de ajánlott. Vannak esetek, amikor ez nem valósítható meg, mert a saját oldalunk a háromszázadik, aki átveszi a képet, ilyenkor természetesen nem kell törődni semmivel.

A véleményem az, hogy a szerző megjelölése nélkül olyan honlapon elhelyezni egy képet, ahol ráadásul semmilyen jogi nyilatkozat nincsen, egyenértékű az utcán elszórt fotók esetével. A talált tárgyak esetében az a szokás, hogy ha senki nem jelentkezik érte, egy idő után a becsületes megtalálóé lesz. Persze ebben az esetben nincs talált tárgyak osztálya, nincs rendőrség, akinek a talált vagyont eljuttatjuk, sőt tulajdonképpen nem a kép felemeléséről és elrakásáról van szó, hanem a lemásolásáról, ami nem tilos és a másik weboldalról is megteszi minden látogató technikailag, mivel a böngészők is készítenek másolatot a letöltött képekről.

Viszont nagyon fontos, hogy amint a kép eredeti tulajdonosa jelentkezik a képért, az eltávolítható legyen a saját honlapunkról és ez az információ, valamint a kapcsolatfelvétel lehetősége jól látható helyen legyen elhelyezve. Még akkor is, ha volt akkora balfék, hogy csak utólag gondolt a saját szerzői jogaira. Általában ezeknek a képeknek azért nincs semmilyen értéke, tehát egyetlen bíróság sem fog foglalkozni kártérítéssel, de a békesség érdekében mégis azt tanácsolnám, hogy talált képet soha ne használjunk a saját weboldalunk díszítésére. Legfeljebb úgy, mint a keresőmotorok képkeresője, szolgáltatásként lehet adni hasonló működést.

Saját képeinket pedig néhány csalogató kivételtől eltekintve tegyük valamelyik stock photo oldalra, ahol nem csak a vízjelezést és a szerzői jogokat tisztázzák, de akár pénzt is kereshetünk vele. Ne legyünk olyan ostobák, hogy kirakjuk az internetre vízjelek és szerzői jogi nyilatkozat vagy tulajdonos megjelölés nélkül három megapixeles méretben. Az EXIF információk sem tekinthetőek ebből a szempontból hasznosnak még akkor sem, ha oda egyedileg beírtuk a saját nevünket, mivel egy átméretezésnél úgyis elveszik ez az információ és senki sem fogja megnézni.
