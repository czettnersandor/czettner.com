---
layout: post
title: PHP rajongók és ellenzők
created: 1266102000
comments: true
---
Egy érdekes megfigyelést szeretnék megosztani a blogomban nem csak programozásról. Több helyen is, ahol a PHP szóba kerül valamilyen rossz hangnemben, egyből védelmére sietnek egyesek, mások pedig ismerik a nyelv hibáit. A két tábor egymásnak feszül és már kész is a flame, órákon belül felszaporodnak a hozzászólások az adott fórumon.

Bár a két tábor határozottan elkülöníthető és jól látható köztük a határvonal, a teljes képhez hozzátartozik, hogy valójában három tábor van és egyáltalán nem az érdekellentétek, hanem inkább a tanulási folyamat bizonyos szakaszai választják el egymástól őket. Pofon egyszerű:

   1. Amikor valaki elkezd PHP-t tanulni, rájön, hogy mennyire használható dolog. Megcsinálja a saját portfólióját, a barátnője webáruházát, az összes ismerőse kínját-baját PHP-ben. Ebben a szakaszban ha azt olvassa valahol, hogy a PHP objektumorientáltsága mennyire gáz, akkor felháborodva írja a hozzászólását, hogy megvédje azt, amit épp sikerült valamennyire elsajátítania
   2. Ismeri a PHP nyelvet ezért tisztában van azzal, hogy mennyi hibája és baja van. Rájön, hogy a kedvenc keretrendszerét valójában koppintották valahonnan és az eredeti dolog sokkal kényelmesebb és konzisztensebb annál, amit eddig használt. Ebben a fázisban szokás szidni a PHP-t és az előző táborral együtt generálják a flame-t.
   3. Túl van a többi webes nyelven is, megírt pár alkalmazást Rails/Django/egyéb rendszerek valamelyikén. Ha bejön egy megrendelés, eleve tudni fogja azt, hogy miben érdemes elkezdeni a fejlesztést. Elképzelhető, hogy ez PHP lesz, de lehet, hogy gyorsabban, hatékonyabban tudja az adott feladatot megoldani mással.
