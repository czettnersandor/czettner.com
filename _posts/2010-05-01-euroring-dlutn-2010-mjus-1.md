---
layout: post
title: Euroring délután, 2010 május 1
created: 1272748213
comments: true
---
Reggel leraktam a parkettát a dolgozószobámban, szerencsére a gyerekszoba már teljesen kész van. Annyira, hogy bútorok, szőnyeg, minden bent van már. Már csak az új lakó kell bele. Ezért úgy gondoltam, a mai nap délutánját pihenéssel töltöm.

Ott kezdődött, hogy anya erre a hétvégére szabad utat engedélyezett. Reggel óta zab volt a hátsómban, délben már a kulcsomat raktam egyik zsebből a másikba az órát figyelve. Letakarítottam a bukót, bőrruhát vettem és elindultam a sufniból átalakított motortárolóig. De pörgessük fel az eseményeket, ez mind lényegtelen dolog.

Megérkeztem Örkénybe, lekanyarodtam az Euroring felé, már a boxépület láttán kaptam egy adrenalinlöketet. Unalmas, szürke és kicsit repülőtéri hangulatú építmény ugyanilyen tulajsonságokkal bíró hatalmas kerítések mögött. Kapu, regisztráció, fizetés. Itt kicsit meglepődtem, mert feltűnően keveset fizettem. Normális esetben egy teljes délután 11 000Ft-ba kerül, de mivel akciós nap volt, ez 9 000 lett. Nem gondoltam, hogy az akciók össze is vonhatóak, szóval mivel a motoron van Euroringes matrica, 7 200-at fizettem összesen.

Akkor röviden "A vasról": 2002-es Aprilia SL1000 Falco. V2-es nyomatékos motor, gyárilag 118 lóerő, az árához képest hihetetlenül jó futómű. Ami plusz rajta, az a Wilbers Racing hátsó rugóstag, az Arrow kipufogók és a hozzá programozott motorvezérlő. Gyári légszűrőt használok, valahogy nem sikerült még rábeszélni senkinek a sportra, mert amin átlátok, az szerintem nem is szűr. Erről nem írok többet, ez az oldal nem elsősorban erről szól. Viszont ez egy remek hobbi és szerintem nyugodtan űzheti bármelyik apuka, ettől még nevezhető felelősségteljesnek. Bizonyos korlátokat betartva abszolút biztonságos. Sajnos nem a közúton, de ellenőrzött körülmények között élvezhető dolog a pályamotorozás.

A papírokat kitöltve egyből a boxutcában találtam magam. Már futott egy motoros etap, szóval sietve leengedtem a guminyomást 1.9-re és amint a pályabíró intett, egykeréken indultam a pályára. Nagyon meglepődtem, mert az új gumik már az első 1 kör után bemelegedtek, a Dunlopnak minimum 2 forszírozott kör kellett. Ami most van rajta, az Pirello Supercorsa SC1, ami versenyzők szerint is versenygumi mintával. Nos a minta kb annyi, hogy a közepén lévő 5 centi halványan mintás, a szélei pedig slickek. Korábban nem tapasztalt tapadást élvezhettem, a fizikát meghazudtolva térdkoptatóig döntve is csutka gázt tudtam húzni. pontosan, mint a TV-ben. Az etap végén ért a meglepetés: kb úgy elkopott, mint a tavalyi gumim az év első harmadában.

Fél óra autós etap következett. Kicsit puhának éreztem az első futóművem, ezért két klikket beljebb tekertem a csillapításon. Ez a fél óra nagyon jó arra, hogy végiggondoljam az íveket és kicsit megnézegessem azokat a motorokat és megismerjem a motorosokat, akikkel megyek. Az emelvényen összetalálkoztam néhány ismerőssel is, sajnos ők most nem mentek fel a pályára.

Következett a második etap. Nagyon élveztem, a keményebb futóműtől a motor szinte magától befordult, a térdemmel komolyan kellett nyomni az aszfaltot, hogy a csizmám orra ne érjen le. Ez azért fontos, mert jelenleg túrabakancsom van, amin gyárilag nincs orrkoptató. Télen felpróbáltam néhány sport csizmát, de sajnos ekkora méretben nem nagyon gyártanak ilyesmit. Hát igen, az összes versenyző 160 centi. Én 2 méter felett vagyok és 47-es csizma kellene, ha lenne. 10 perc múlva már 1:35-ös köröket mentem, ami a tavalyi átlagos köridőm. A célegyenes végén ma is 150-el mentem, ami szintén egy tavalyi átlag sebesség. Igaz, volt 1:30 is 160-al. Most inkább ismerkedtem még az új gumival, próbáltam megtalálni azt a határt, amin már elkezd csúszni. Kicsit félek tőle, mert ilyet egyelőre nem találtam. Hihetetlen, mire képes. Lassan a könyököm ér le, de még mindig van benne rengeteg tartalék.

A nap végére már mindenki elfáradt, volt olyan is, hogy 6-an voltunk fent összesen. Legelől nem kell figyelni senkire. Ráadom a maximum teljesítményt, a váltásoknál emelgeti a motor az elejét, érdemes volt "pihenni" a délután első felében, mert most volt energiám erre is.

Most szinte lábra sem tudok állni, a fülem zúg és a nyakam zsibbad, ez azt jelenti, jó napom volt, sikerült kielégíteni adrenalin narkózisomat
