---
layout: post
title: Kell-e SEO szakember és ha igen, miért nem?
created: 1315597025
comments: true
categories: [seo]
---
Sok-sok SEO szakember várja a weboldal tulajdonosokat ugrásra készen kiéhezve arra, hogy jobbnál jobb tanácsokat adhasson a weboldalunk optimalizálásával kapcsolatban. Általában ezek a fickók végeztek valamilyen marketing főiskolát, így ha nem nagyon rontanak el valamit a kommunikáció terén, akkor ha mást nem is, önmagukat azért el tudják adni.

De mi is a SEO? Teljesen életszerűtlen dolog, hogy egy weboldalt a keresők felé kelljen optimalizálni. Nem a keresőkre kell optimalizálni, hanem a látogatókra. A html struktúrához persze már kevés a kommunikációs főiskolájuk, így ezen a téren a SEO szakembernek minimális tudása van a legtöbb esetben. Ez a minimális tudás pedig inkább ne is lenne. Minden sitebuilder találkozott már olyan kéréssel, hogy az a tag legyen inkább H1. De álljon meg a menet, miért egy olyan fickó akar beleszólni a sitebuilder munkájába, aki az xml nyelvekről csak a csili-vili marketing előadáson hallott? Nem kérem, ez nem az ő dolga. A SEO egzakt jelentésének (tehát a keresőmotorokra való optimalizálásnak) a sitebuildernek kell eleget tennie. Ő tudja, hogy mikor, milyen taget kell használni, jó esetben ismeri a <a href="http://schema.org">schema.org</a>-ot, egy rakás könyvnyi tudás van a fejében, ezért van alkalmazva.

Mi kell tehát SEO szakember helyett? Jó marketinges, aki az internetes marketingre szakosodott, jó sitebuilder, aki követi a trendeket és van mögötte már jópár értékelhető referencia. De ő az, akihez a SEO szakembernek nem kell hozzászólnia. A készülő alkalmazás üzleti logikáját a webprogramozó alkotja meg, tehát a pontos specifikáció lefektetését vele kell megbeszélni.

Vicces még az is, ahogy ezek a szakemberek különböző pozíciókat ígérnek a keresési találatokban. Csakhogy ez nem így működik, ilyet ígérni óriási felelőtlenség. A motor folyamatosan változik, a hivatkozó oldalakról le-fel kerülnek a linkjeink, a termékünk egyik napról a másikra népszerűbb vagy bukó lesz, ami befolyásolja a találatokban való helyezést is. De az Adwords keretbe való feltöltések 10%-a is vicces, valljuk be. Tipikusan elkövetett hiba még a kilométer hosszú title tag.

Tehát miután megvan a jó marketinges és megírta a termékünkről a bombabiztos szöveget, a sitebuilder pedig nagyon jól megvalósította a saját kis template-jeiben a html szerkezetet, a fejlesztő pedig azt a működést programozta le, ami s specifikációban volt, elvileg semmi sem árthat a sikernek. De még valami hiányzik, ugye? Hát a grafikus munkája. A legtöbb weboldalnak szüksége van egy kreatív grafikára. Ezek után egy kisvállalkozás megengedheti magának saját grafikus alkalmazását? Nagyon nagy hibának tartom, hogy meg is engedik. Rengeteg előre elkészített design sablon érhető el a grafikus munkájának töredékéért. Így ha nincs különösebb oka a teljesen egyedi design-nak, egy ilyet javasolnék mindenkinek. Számoljunk csak: egy valamirevaló grafikus általában 200-400 ezer Ft áron készít el egy "bőrt" weboldalra. Ugyanilyen minőségű sablonért legfeljebb 30 ezer Ft-ot kell fizetni. Ez úgy lehetséges, hogy a grafikus, aki ezt készítette, rajtunk kívül másnak is eladja ugyanazt a design-t. Tehát ezután már megvan minden, ami egy üzleti weboldal indulásához kell.

Mi dolga a marketingesnek? Igen, ezután már nem nevezhető SEO szakértőnek. Sőt, SEO szakértő így abban a formában, ahogy magát hirdeti, teljesen szükségtelen és átverés. Nos, a marketingesnek ismernie kell magát a terméket, tudnia kell, hogy a célcsoportnak hogyan adható el a cég terméke, mik azok a módszerek, amikkel egyáltalán az interneten eladható bármi és ha kell, vagy változás áll be, javaslatot ad (SCRUM módszerben való fejlesztéssel ezek könnyel alkalmazhatóak). Tehát itt az ideje, hogy mostantól a SEO „szakemberek” elkezdjenek valóban hatékony marketinget szolgáltatni vagy pedig munkanélkülivé válni tömegesen. Vagy ha inkább a sitebuild érdekli őket, hát csinálják azt.
