---
layout: post
title: Mérgező ügyfelek, akik megölik az üzleted
created: 1291913682
comments: true
---
<ul><li><span>Hogyan ismerjük</span> fel ezeket?</li></ul>

Több év szabadúszó gyakorlattal a hátam mögött rengeteg olyan megrendelésem volt, ami flottul ment. Akadt köztük olyan is, ami a ráfordított időmet tekintve tiszta ráfizetés volt. Itt összesűrítem azokat az árulkodó jeleket, amik már a megkeresések elején kiszűrhetővé teszik azokat az ügyfeleket, akiket jobb elkerülni.

Megőrültem? Ilyen gazdasági helyzetben el akarok kerülni potenciális ügyfeleket? Bizony el, és jó okom van rá. Az utolsó legtanulságosabb eset az volt, amikor egy párezer forintos termékeket áruló startup webáruházat kellett elkészítenem. Nem tudom hányadik programozó voltam, amikor nulláról indítottam újra az egészet, de árulkodó jelnek kellett volna lennie, amikor az előző fejlesztő kódjára ránézve jól láthatóan a megrendelő lépésről lépésre irányította a programozót ahelyett, hogy egy kész specifikáció alapján készült volna az egész. A sorsom ugyanaz lett, mint az övé: a befektetett munka töredéke lett csak kifizetve, csaknem 1 hónap munka telt azzal, hogy a photoshophoz is "értő" ügyfél utólagos módosításait úgy csináljam meg, hogy közben ott lihegett a hátam mögött.

Mondanom sem kell, hogy végül engem is elégedetlenül hagytak ott és a webáruház még mindig nem indult el. Nem minősítem tovább, mert még magukra ismernek és egy pert is a nyakamba varrnak. A munka közben sorra hárítottam el a megkereséseket és ha azokat csináltam volna, egy egy hónapig csak döcögő üzlet helyett akkor egész jól kereshettem volna.

Nézzük csak mi a jellemző a mérgező ügyfelekre. Találó elnevezés a mérgező ügyfél, ezentúl ezt viszonylag sokat fogom használni.

<ul>
<li>5 óra alatt ötször felhív akár ünnepnapon is, de volt már szerencsém hajnal 2-kor is telefonbeszélgetéshez ilyentől.</li>
<li>Azonnali terméktámogatást kér a support időn túl is vagy olyan témában, ami nem is az általam készített szoftverhez kapcsolható. Például a 10 éves Excel nem kezeli az UTF8-as karaktereket, amit webszervízen keresztül tölt le és a havidíjért, amit a supportért fizet, csináljam meg azonnal az irodájában</li>
<li>10 óra plusz support egy hónap alatt csak azért, mert képtelen az ügyfél a dokumentációt vagy az oktatóvideó lépéseit követni.</li>
<li>És még sorolhatnám...</li>
</ul>

És mivel ilyeneket nyilván jobb elkerülni, összeszedtem azokat a pontokat, ami alapján én kiszűröm a mérgező ügyfeleket. az elhárítás roppant egyszerű. A számított ár kb 10x-esét kell az árajánlatba írni így ha mégis megrendeli, az esetleges szívásokkal is meg fogja érni a dolog. Nos lássuk az árulkodó jeleket:

<ul>
 <li><span>#1 Tiszteletlenség vagy kapkodás</span> Az email nagyon árulkodó. Ha valaki nem követi az alapvető internetes illemet sem, nyilván azt sem várhatjuk el tőle, hogy az üzletben tisztességes lesz. Példa erre a durva helyesírási hiba, a láthatóan több címzettnek copy-paste módszerrel történő ajánlatkérés, stb.</li>
 <li><span>#2 Igény a kedvezményre</span> Rendben van, hogy Magyarországon élünk, de az IT világban nem szokás alkudozni, főleg ok nélkül. Az még ok, amikor egy webshopot például csak viszonteladóknak szánnak, ezért nem kell grafikus, de más árleszállításra okot adó dolgot nem tudok elfogadni</li>
 <li><span>#3 Ugyanazt az emailt 5 címre is elküldi</span> Sőt még telefonál és SMS-t is küldhet minden létező telefonszámra, amit a neten megtalál. Nem kímélve a Facebook, Skype fiókjaimat sem. Nagyon kedves gesztus, amikor apukám, akinek a neve ugyanaz, mint az enyém hajnal 2-kor is rólam tud értesülni, az emailjeit pedig ötször is megkapod, de ezt tekinthetjük durva előjelnek is.</li>
 <li><span>#4 Teljesíthetetlen elvárások</span> Nincs annál bosszantóbb, mint amikor az ügyfél olyan elvárásokat állít, amiket nem tudunk teljesíteni. Például kérdezzük le 5 percenként a 10 000 termékből álló terméklistáját és majdnem random módon írjuk ki azt a főoldalra, mindezt egy 1000 forintos tárhelyen. Árulkodó jel lehet, ha ilyesmi emaileket kapunk:
<cite>
  Tudunk találkozni két óra múlva, hogy megbeszéljük a részleteket
</cite>
10 perc múlva a személyes email címemre
<cite>
  Nem biztos, hogy megkaptad az emailemet, amiben személyes találkozót kértem 5 órára, megfelel az időpont?
</cite>
10 perc múlva:
<cite>
  Ott vagy? Kérlek válaszolj az előző levelemre!
</cite>
Még 10 perc:
<cite>
  FEL VAGYOK HÁBORODVA, MÉG NEM TALÁLKOZTAM ILYEN MEGBÍZHATATLAN PROGRAMOZÓVAL, EZEK UTÁN KERESEK VALAKI MÁST
</cite>

És egy ebéd alatt meg is szabadultam még egy problémától :)
</li>
 <li><span>#5 Nincs pénz mögötte</span> Ilyen is van. Nem egy megkeresést kapok úgy, hogy majd csak akkor tud kifizetni, ha már elindult az oldal és az általa keresett bevételből egy fix összeget kapok a munkámért. Ha ezt valaki komolyan gondolja, a lehető leglekezelőbben el szoktam mondani, hogy ha egy asztalosműhelyt akar indítani, a szerszámokért előbb kell fizetni. Nálam csak egy kevés előleg van és fizetni is csak akkor kell, ha kész vagyok.</li>
 <li><span>#6 Világmegvéltó ötlet</span> "Van egy olyan ötletem, ami le fogja nyomni a Facebook-ot és az eBay-t is." Ilyen ötleteim nekem is vannak, de hiányzik az a pármillió dollár, amivel meg tudom valósítani. De ha van olyan szerencsétlen, hogy belemegy 10x-es áron, akár vállalható is, de szinte biztos, hogy miután elbukott, minket fog hibáztatni. Okos szerződéssel ez kiküszöbölhető és talán megéri a kockázatot.</li>
 <li><span>#7 Hülye ötlet</span> Az egész üzletet arra akarja építeni, hogy skype segítségével az oldala bárkinek tud karácsonyi üzeneteket küldeni telefonon. Értem? Asterisk, telefonközpont, semmi nem kell, csak egy párezer forintos VPS. Jobb elkerülni az ilyet.</li>
 <li><span>#8 Nem tudja mit akar</span> Neki csak egy egyszerű weboldal kell, ami elsősorban diákoknak szól, de az apákat is megszólítja. Legyen rajta webáruház, fórum, rss feed, csetelési lehetőség és a felhasználók tudjanak ismerősöket keresni a regisztráltak között, indíthassanak aukciókat vagy feltehessék a saját vállalkozásuk bemutatkozó oldalát saját design-al. külön-külön szoktam az ilyennek erre a kb 15 oldalra árajánlatot adni, de figyelek, hogy az árajánlattal ne időzzek el többet 5 percnél.</li>
 <li><span>#9 A SEO szakember csak akkor vállalja...</span> ha az oldal Wordpress vagy Joomla alapú lesz, mert azok nagyon jók SEO szempontból. A tízszeres árajánlat és a <a href="http://sandor.czettner.hu/hu/blog/10/11/12/seo-biznisz-mas-szemmel">SEO "szakember" kioktatása</a> nekik is kijár.</li>
</ul>

Most így hirtelen ennyi jutott eszembe. Talán később bővítem a listát.
