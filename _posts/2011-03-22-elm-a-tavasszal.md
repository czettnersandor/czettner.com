---
layout: post
title: Elém a tavasszal!
created: 1300827348
comments: true
categories: [kert]
---
Hamarosan itt a hétvége, bár az időjárás-jelentés szerint nagyon rossz idő lesz, én azért bízom benne, hogy a beígért hófúvás azért így március vége felé nem komoly.

Múlt vasárnap megmetszettem néhány fát a kertben, sajnos ez csak egy napos hétvége volt, ezért nem túl sokat, összesen 2 körtefát, 2 kisebb barackot és egy sárgabarackot sikerült úgy ahogy megritkítani. A még tavaly ősszel kivágott két nem termő szilvafa gallyai komposztálásra várnak, az égetésnek nagy ellensége vagyok. Egyrészt a telek mellett van közvetlenül az erdő, másrészt bunkóságnak tartom, amikor valaki a félig rothadó fát elkezdi a kertje közepén égetni. Ugyan külterületen van, de vannak ott lakók a környéken, akik szeretnének ruhát szárítani, szellőztetni, stb. Meg különben is, pár év múlva a komposztált anyag hasznos lesz még.

A terv a következő: egy 2x2x1 m-es gödröt ástam az egésznek, oda fogok beleállítani néhány nagyobb ágat úgy, hogy kb 1 méterre lógjanak ki, belehordom a gödörbe a gajjakat és amennyire tudom felaprítom. Akartam komposztáló gépet, ami ledarálja, de teljesen fölösleges, a gallyak nagy része már most is olyan, mint a ropi. Az így keletkező kupac a diófa alatt van árnyékban, a gödörből kiásott földet rádobálom a tetejére és otthagyom 2 évre. Legközelebb ha ki kell vágnom pár fát, csak kiszedem az egészet, berotálom a földbe és mehet az új fa a helyére, így kb konstans komposzttal fogok rendelkezni. Egy kicsit nagyobb falat lesz a 100 év körüli cseresznyefa, mert az akkora, amekkora cseresznyefát nem sokat láttak még. Méteres törzs, akkora lombkoronával, hogy alatta nyáron is 4-5 fokkal hűvösebb van. Apró, fekete cseresznyék érnek rajta 2 évente, az idei év pont termés nélküli lesz, de egészséges a rohadék, egy száraz ágat nem látok rajta, meg hát ezt kivágni nekem több napos munka.

A nem komposztálható nagyobb ágak segítségével pedig szalonnasütés lesz valamikor tavasszal. Mivel még nincs, egy nagyobb füves rész lesz elkülönítve erre a műveletre, tehát a fűmagot sem ártana elvetni még ezen a hétvégén.

Traki "szezonra felkészítve", mint ahogy szokás a motorokat is hirdetni, tehát felőlem jöhet a tavasz.
